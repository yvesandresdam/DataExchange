I: Iulia
Iulia puella parva est. 
Prope oram maritimam habitat. 
Britannia est Iuliae patria. 
Puellae Britannicae oram maritimam amant. 
Nautas quoque amant puellae Britannicae. 
Iulia est filia agricolae et casam parvam habitat. 
Sed Iulia oram maritimam et nautas amat. 
Nautae quoque Iuliam amant. 
Saepe prope oram maritimam Iulia ambulat. 
Nautarum filiae cum Iulia ambulant, et prope oram maritimam saltant. 
Multae rosae sunt prope Iuliae casam. 
Rosis aquam dat Iulia. 
Saepe Iulia rosas nautis dat. 
Agricola Iuliam non culpat sed laudat, quod rosas pulchras nautis dat. 
Rubrae et albae sunt rosae. 
Saepe Iulia ad nautarum casas rosas pulchras portat. 
Nautae puellam parvam laudant.

II
Ad Iuliae casam pirata venit. 
Rubra est piratae tunica, splendidae sunt galea et hasta.
Iulia prope casae portam stat et piratam spectat; 
piratae hastam et galeam et tunicam rubram amat et laudat.
Pirata quoque Iuliam et casam et rosas laudat. 
«O Iulia», inquit, «pulchra es puella et pulchrae sunt rosae tuae. 
Navicula mea pulchra est. 
Alta est prora naviculae meae. 
In extrema navicula sto et naviculam guberno. 
Alba est navicula mea; nunc prope oram maritimam stat». 
Tum Iulia cum pirata ad oram maritimam ambulat et naviculam albam spectat. 
Iulia et pirata proram naviculae multis rosis ornant. 
Subito pirata puellam in naviculam iactat. 
Multae sunt lacrimae puellae, sed frustra: 
pirata in extrema navicula stat et naviculam gubernat.

III
Agricola ad casam venit. 
Filia parva non est in casa. 
Tum agricola, «Iulia», exclamat, «filia mea, ubi es?». 
Iterum Iuliam vocat, sed frustra: nulla est puella. 
Cena non est in mensa parata, nec rosae in mensa sunt. 
Tum ad oram maritimam properat et procul naviculam albam spectat. 
Ad nautarum casas properat. Nautarum filiae perterritae, «Cum piratis», inquiunt, «est Iulia tua». 
Magna est ira agricolae. 
Galeam et hastam raptat. 
Nautae naviculam suam agricolae dant. 
Nautae quoque galeas et hastas raptant, et cum agricola ad piratarum naviculam properant. 
Tum agricola piratas vocat; «Ubi», inquit, «est filia mea?». 
Piratae, «Filia tua», inquiunt, «in navicula nostra est». 
Tum agricola pecuniam multam piratis dat. 
Piratae Iuliam ad agricolae naviculam portant.